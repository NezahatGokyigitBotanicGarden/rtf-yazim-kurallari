---
title: Betimler
description: Betimler
---

# Betimler

Türün Betimi: Türün betimlenmesinde izlenecek sıra daima "bütünden parçaya,
aşağıdan yukarıya ve dıştan içeriye doğru" olmalıdır. Tereddüt ettiğiniz yerlerde sıra ve
bazı örnek betimler için bu yazının sonuna bakabilirsiniz.
{: style="text-align: justify"}

Türün betimlenmesinde kullanılacak teknik sözcükler için "[Yazım Kuralı-Ek 5-
Sözcükler](ek5.md)"e bakınız. Betimler ve anahtarlarda kullanılması arzulanan sözcükler kalın
olarak yazılmıştır. Bu sözcüklerin hangi teknik terimin karşılığı olduğunu aynı ekte
bulabilirsiniz. Kullanılması belirtilen sözcük yerine başka bir öneriniz varsa bunu
karşılığını da yazarak bize gerekçesi ile belirtiniz.
{: style="text-align: justify"}

1. Bitki (genel)
2. Kök
3. Gövde
4. Yaprak
5. Çiçekdurumu
6. Çiçek (çiçek örtüsü)
7. Androkeum
8. Ginekeum
9. Meyva
10. Tohum ve fide

Ayrıca “eşey ve tozlaşma”, “periyodisite ve olgunlaşma”, “büyüme ve gelişme”,
“kromozom sayısı” gibi özellikleri **—gerekiyorsa—** uygun yerlerde betime ekleyiniz.
Örneğin, bitkinin eşeyinden bahsediliyorsa en başta belirtilebilir; çiçekdurumunun
eşeyinden ya da çiçeğin eşeyinden bahsediliyorsa yine benzeri biçimde ilgili yerlerde
betime eklenebilir.
{: style="text-align: justify"}

Ölçüler, betimlerde çok önemli bir yere sahiptir. Kullanılması gereken ölçü birimleri
metrik sistemdir (metre [m]; santimetre [cm]; milimetre [mm]; çok gerekiyorsa
mikrometre ya da mikron [μm]). İlgili cins veya aile için özel ölçü almak gerekiyorsa, lütfen
bunu en başta tanımlayınız.
{: style="text-align: justify"}

Bitki boyunu lütfen toprak düzeyinden, bitkinin en üstteki organının ucuna kadar
ölçünüz. Aksi durumu mutlaka belirtiniz.
{: style="text-align: justify"}

Yüzey büyüklüklerinde önce boy/uzunluk, sonra genişlik/en ölçülerini araya çarpı
(×) işareti koyarak belirtiniz. **Bir formülün içindeki rakamların metrik birimi
mutlaka aynı olmalıdır (m × m; cm × cm; mm × mm gibi)**.
{: style="text-align: justify"}

!!! warning "Önemli Not"
    Ölçülerde ondalık sayıları lütfen virgül (,) ile ayırınız, Türkçe’de
    böyledir. Lütfen ondalık ayırımında nokta (.) kullanmayınız. (Bu durum
    özellikle metin düzeltmelerinde bize çok vakit kaybına sebep olmaktadır.)
    {: style="text-align: justify"}

Normalden sapan boyutları parantez içinde veriniz:
{: style="text-align: justify"}

Örneğin: “Bitki (2-)3-7(-10) cm boyunda.” Bu formülün anlamı bitkinin çoğunlukla
3 ilâ 7 cm boyunda olduğu, ancak bazan 2 cm kadar kısa ya da 10 cm kadar uzun olabildiği
anlaşılır.
{: style="text-align: justify"}

“Yaprak 10-50(-80) × (2-)4-18 mm.” Bu formülün anlamı yaprakların çoğunlukla 10
ilâ 50 mm boyunda ve arada sırada 80 mm’ye uzayabildiği; 4 ilâ 18 mm eninde olduğu,
arada sırada 2 mm kadar dar olabildiği anlaşılır.
{: style="text-align: justify"}

Ölçü formülleri birer kelime olarak sayılmalıdır; çiçeklenme ve meyve bağlama
zamanının başlangıcı ve sona erdiği ayların isimleri arasına tire konularak belirtilmelidir.
{: style="text-align: justify"}

Sonuç olarak betimler **en az 150 kelime en çok 300 kelime** olacak şekilde
düzenlenmelidir.
{: style="text-align: justify"}

Betimi takiben bitkinin yaşama ortamları (habitatı) ve asgari-azami rakımları
belirtilmelidir.
{: style="text-align: justify"}

## Örnek Betimler

!!! example "Silene L. / Nakıl"
    Bir, iki veya çokyıllık otsu, bazen çalımsı bitkiler. Gövde yastıksı, dik, yükselici bazen yatık,
    salgılı veya salgısız, kısa havlı tüylü, nadiren tüysüz. Yapraklar basit, mızraksı ilâ ters
    mızraksı, yüreksi, kaşıksı, tersyumurtamsı, dikdörtgensi, şeritsi, genellikle saplı, nadiren
    sapsız, 1-3 veya daha fazla damarlı, kısa yumuşak tüylü, bazen tüysüz; kenarlar düz veya
    dişli, nadiren loplu. Çiçekdurumu dikazyum, bileşik dikazyum veya bileşik salkım, nadiren
    tek çiçekli. Çiçekdurumu sapı genellikle tüylü. Çiçekler saplı veya sapsız, aktinomorf. Çanak
    tüpü 3-45 mm uzunluğunda, 10-60 damarlı, genellikle salgılı veya salgısız basit tüylü,
    nadiren tüysüz; çanak dişi 5 tane, 1-5 mm uzunluğunda. Taçyaprak 5 tane, beyaz, kirli beyaz,
    sarı veya açık pembe, genellikle çanaktan uzun; taçyaprak ayası genellikle 2 parçalı; kabza
    tüysüz, nadiren basit tüyü, bazen aya ve kabzanın birleşme yerinde iki yan kulakçıklı veya
    dilcikli; taç pulları genellikle mevcut, değişken şekilli. Yumurtalık üstdurumlu;
    pilasentalanma serbest eksenli; sitilus 2 veya 5 adet; sitigma genellikle tüylü. Erkek organ 10
    adet; filament genellikle tüysüz, nadiren basit tüylü; anter bağlantısı oynak. Meyve dişli
    kapsül; diş sayısı sitilus sayısının iki katı; antrofor genellikle tüysüz. Tohumlar böbreksi,
    0,2-3 mm uzunluğunda, açık veya koyu kahverengi.
    {: style="text-align: justify"}

!!! example "Silene leptoclada Boiss. / kaya nakılı"
    Çokyıllık. Gövde dik, 10-38 cm uzunluğunda, tüylü; tüyler salgılı-havlı, gövde tabanında
    daha yoğun ve uzun, üst kısma doğru kısa ve seyrek; düğüm sayısı 4-8 adet; düğümler arası
    mesafe uca doğru artar. Yapraklar seyrek, salgısız-ipeksi, kırlaşmış-ipek tüylü; taban
    yapraklar rozetsi, tersmızraksı ilâ kaşıksı, 15-60x3-10 mm; gövde yaprakları dar eliptik, dar
    tersyumurtamsı, 3-30x1-5 mm. Çiçekdurumu genellikle 2 veya 3 çiçekli dikazyum, nadiren
    tek çiçekli. Bırakte mızraksı, 1,1-5x0,4-1,8 mm. Bırakteol bırakteye benzer ancak daha
    küçük. Çiçekdurumu sapı 17-70 cm uzunluğunda, salgılı-kısa yumuşak tüylü. Çiçek sapı 4-38
    mm, salgılı-kısa seyrek yumuşak tüylü. Çanak 8-15 mm uzunluğunda, meyvede az çok şişkin,
    salgılı-kısa seyrek yumuşak tüylü, üst genişliği çiçekte 1,2-4 mm, meyvede 2,4-7 mm;
    damarlanma ağsı; dişler üçgensi, 0,5-2,5x0,5-2,8 mm. Taçyaprak beyaza yakın açık pembe,
    uca doğru koyu renkli, 8-16 mm uzunluğunda, çanakdan 1,2-3,2 mm uzun, dilcikli; aya iki
    parçalı; kabza 3,4-12,5 mm uzunluğunda. Dişi organ birleşik karpelli; sitilus pürüzlü tüylü,
    2-2,6 mm uzunluğunda; yumurtalık 3,8-7,1x0,6-3,3 mm. Erkek organ 10 (5 uzun, 5 kısa)
    adet; uzun erkek organ 4,5-9 mm uzunluğunda; kısa erkek organ 3-7,5 mm uzunluğunda;
    başçık 0,5-1,2x0,2-0,7 mm. Androfor 2,1-3,5 mm uzunluğunda. Kapsül dikdörtgensi,
    çanaktan dışarı fırlak, 7-12,5x3-7 mm; dişler üçgensi, 1-3x0,8-2,8 mm. Tohumlar böbreksi,
    açık kahverengi, 0,4-1,2x0,2-0,9 mm.
    {: style="text-align: justify"}

!!! example "Pastinaca L. / Kelemenkeşir"
    İki ya da çokyıllık; kazık kök kalın ya da ince; lifli yaka genellikle yok; tüysüz, havlı veya az
    pürüzlü. Yaprak iki yüzde de tüylü, 1-2-teleksi, en uçtaki bölmeler basit ya da derin teleksi,
    gövdenin üst kısmında çok küçülmüş. Şemsiye bileşik, terminal ya da koltuksal, 3-12(-20) kollu;
    kol tüylü, eşit uzunlukta veya değil. Bırakte ve bırakteol bulunmaz, varsa 1-6 tane, şeritsi ilâ
    mızraksı, tüylü veya tüysüz. Çanakyaprak belirgin değil. Taç aktinomorf, sarı, yeşilimsi sarı veya
    nadiren pembe. Merikarp eliptik, bazen yuvarlakça ya da ters yumurtamsı, sırt kısmından
    oldukça yassılaşmış, tüylü ya da tüysüz; sırt damlarları belirgin. Sitilus genellikle kıvrık, nadiren
    dik. Sırttaki yağ kanalı genellikle 4 adet, eşit ya da farklı uzunlukta. Merikarpın birleşme yüzeyi
    çıplak veya mumsu, yağ kanalı genellikle 2 tane, nadiren 4-6 tane.
    {: style="text-align: justify"}

!!! example "Pastinaca sativa L. / şeker havucu"
    İkiyıllık, 65-200(-300) cm boyunda; kazık köklü, lifli yaka yok veya nadir. Gövde, silindirik ya da
    köşeli, çizgili ilâ oluklu, az veya çok tüylü. Yaprak 1-teleksi, 10-35x3,5-18 cm, eliptik veya
    yumurtamsı, iki yüzde de tüylü. Yaprak pirimer bölmesi 3-7 tane, dikdörtgensi, yumurtamsı veya
    üçgensi, testere dişli, ucu sivri veya küt. Şemsiye bileşik, terminal ya da koltuksal, 25-55 mm, 3-8
    kollu; kollar eşit uzunlukta veya değil, tüylü. Bırakte ve bırakteol bulunmaz veya 1-2 tane, düşücü.
    Çanakyaprak belirgin değil. Taç 1,1-2 mm, aktinomorf, sarı, sırtta tüysüz ya da çok az tüylü.
    Merikarp 5-6,5x4-5 mm, eliptik ilâ yumurtamsı, tabanda hafif girintili, kenarı düz, ucu hafif
    girintili, çok az minik tüylü; sitilus tüysüz. Sırttaki yağ kanalı 4 adet, mekiksi; merikarpın
    birleşme yüzeyi çıplak ya da mumsu; yağ kanalı 2 tane, genellikle paralel.
    {: style="text-align: justify"}

!!! example "Allium anatolicum Özhatay & B.Mathew / ana soğanı"
    Soğan yumurtamsı, 1-1,5 cm çapında; dış tünik kahverengi, gövde üzerinde 5 cm'ye kadar
    boyun oluşturur, birkaç soğancıklı. Gövde yaklaşık 40 cm boyunda. Yapraklar 3-4 adet,
    gövdeye eşit boyda veya kısa, silindirimsi, içi boş, 1-1,5 mm çapında, belirgin damarlı,
    kenarlar ve damarların üzeri pürüzlü, kın gövdenin 1/3'ü kadar. Sıpata inatçı, 2 kapaklı;
    kapaklar geniş yumurtamsı, uçta aniden gaga şeklinde daralır; gaga 4-5 mm uzunluğunda.
    Şemsiye yoğun, küremsi, yaklaşık 3 cm çapında; çiçek sapı 9-12 mm, pürüzsüz; bırakteol
    bulunur, 2-3 mm uzunluğunda. Çiçek örtüsü çansı ya da testimsi; periyant bölmeleri beyaz
    görünüşlü 3,5-4,5 × yakl. 1,5 mm, mızraksı, küt ya da derin girintili, belirgin omurgalı;
    dıştakiler seyrek, belirgin, dallanmış, omurga pürüzlü; içtekiler pürüzsüz ya da seyrek
    pürüzlü. Erkek organ açıkça taşkın; dış iplikçikler basit, 5 mm, pürüzsüz; içtekiler 3 uçlu,
    uçlar çiçeklenme dönemi taşkın; başcık sarı. Sitilus 3,5-4 mm uzunluğunda.
    {: style="text-align: justify"}

!!! example "Asphodeline turcica Tuzlacı / yayla çirişi"
    Çokyıllık. Kökler çok sayıda, nahif. Çiçekli gövdeler (50-)70-120(-140) cm (çiçekdurumu
    dahil), az çok dik, 4-15 mm çapında, alt yarısı yapraklı; yapraksız kısım silindirik, pürüzsüz.
    Yapraklar mumlu, şeritsi, uca doğru incelir, tabanda kuruzarsı kenarlarla genişlemiş; kenarlar
    az çok pürüzlü, çiçekdurumu basit ya da 1-6 dallı, (23-)35-60(-75) cm uzunluğunda, seyrek
    çiçekli. Bırakte kuruzarsı, 15-25 mm, mızraksı, uzunca sipsivri. Bırakteol kuruzarsı. Çiçekler
    her bir düğümde kümelenmiş. Çiçek sapları, meyva zamanında 15-20(-30) mm, eklemli.
    Çiçek örtüsü bölmeleri 15-20 mm uzunluğunda, aynı renkli, beyaz ya da nadiren dış
    bölmeleri dışı soluk pembe (gölgeli yerlerdekilerde). Erkek organlar farklı uzunlukta; dıştaki
    3 iplikçik tırnaklı. Kapsül köşeli, uçta 3 boynuzlu, 7-8×7-9 mm. Tohumlar 4-5 adet.
    {: style="text-align: justify"}

!!! example "Fritillaria latakiensis Rix / Karalâle"
    Soğan 7-10 × 9-20 mm, küremsi veya yumurtamsı; soğancık 0-2; tunika ince, kâğıtsı. Gövde
    8-45 cm boyunda, dik, pürüzsüz. Yapraklar 5-10 tane, mumsu; alt yapraklar 3-10 × 0,2-1,0
    cm, almaşlı veya hemen hemen karşılıklı, şeritsi, küt, kanallı; orta yapraklar 2,5-10,6 ×
    0,15-0,85 cm, almaşlı, şeritsi, sipsivri. Bırakte 1 tane, 1,8-9,2 × 0,1-0,4 cm, şeritsi, sipsivri.
    Çiçek 1-2 tane; perigon dar çansı, dışta mor, içte yeşilimsi-sarı veya dışta kahverengimsimor,
    yeşil şeritli, içte yeşilimsi-sarı, mor, iç perigon segmentlerinin ucu sarı; dış tepaller
    1,8-3,0 × 0,4-0,8 cm, dar mızraksı, şeritsi, küt; iç tepaller 1,8-3,0 × 0,6-1,5 cm, tersmızraksı,
    kaşıksı, sivri çıkıntılı veya küt. Balözü bezleri 2-6 × 1-1,5 mm, dar ilâ geniş mızraksı, yeşil,
    tepal tabanının 1 mm yukarısında. Filamentler 6-9,5 mm boyunda, sivilceli, beyazımsı-sarı;
    anterler 2,5-7,2 mm boyunda, eliptik, ucu sivri çıkıntılı, sarı. Sitilus 6,5-11 mm boyunda, 3
    loplu; loplar 2-7 mm, pürüzsüz; sitigma dümdüz. Kapsül 15-30 × 9-19 mm, yumurtamsı,
    dikdörtgenimsi, kesik uçlu, tabanı kamamsı, mumsu, kanatsız. Tohumlar 4-6,5 × 3,5-5 mm,
    yassı, tersyumurtamsı, dar tersyumurtamsı, tohum kabuğu açık kahverengi veya sarımsı
    kahverengi, ağsı-peteksi.
    {: style="text-align: justify"}
---
title: Yazım Kuralları
description: Yazım Kuralları
---

# Yazım Kuralları

## Amaç

Bu kitabın amacı, ülkemizin bitkileri hakkında, halkımıza bilimsel olarak iyi çalışılmış
özgün bilgi sunmaktır. Bunu özgün renkli suluboya veya teknik kalem çizimlerle ve özgün
betimlemeler sağlayacaktır. 2023 yılına kadar bitirilmesi pilanlanan eserin 30 ciltlik bir
FLORA olması düşünülmektedir.
{: style="text-align: justify"} 

Eserin yüksek bilimsel nitelikli olması gözetilecektir. Bitkilerin muamelesinde geniş bir
cins ve tür kavramı benimsenmiştir. Böylece üstün bilimsel nitelikli çalışmalarla Dünya Florası
bilgisine de kendi ölçüsünde katkıda bulunacaktır.
{: style="text-align: justify"}

## Hissiyat

Türkiye’nin bugüne kadar iki defa Flora’sının yazıldığını ve hiçbirisinin Türkçe olmadığını
hatırlayınız (ilki Flora Orientalis, Boissier, Lâtince; ikincisi Flora of Turkey and the East
Aegean Islands, P.H. Davis, İngilizce). İlk defa **Türkçe bir Flora** yazılmaktadır ve Türk bilim
adamları olarak **bunu halkımıza borçluyuz**. Borcumuzu öderken lütfen yapacağınız
çalışmanın, **kendi halkımıza lâyık olacak biçimde üstün nitelikte olmasına** özen
gösteriniz.
{: style="text-align: justify"}

## İş

Genel olarak, bugüne kadar Türkiye siyasi sınırları içinde, varlığı keşif veya kayıt yoluyla
bilinen bütün doğal damarlı türleri ve doğallaşma, geniş ağaçlandırma ve bitkilendirme, tarım,
bahçelerde yaygın yetiştirme ya da arsızlaşma yoluyla ülkemiz bitki örtüsünde yer alan yabancı
bitki türlerini bir FLORA kapsamında derlemektir.
{: style="text-align: justify"}

Flora'da yer alacak bölüm ilâ alttür düzeyindeki her taksonun betimi verilecek ve ilgili
teşhis anahtarları bulunacaktır. Elbette düzey ayırmaksızın bölüm'den altforma'ya kadar
geçerli tüm isimler için künye, sinonim ve tip bilgisi eklenecektir. Ayrıca “Türkçe Bitki Adları
Yönergesi” çerçevesinde Bilimsel Türkçe adları ve künyeleri verilecektir (bak: Yazım
Kuralları ek 10). Dünya'daki ve Türkiye'deki coğrafi yayılışı ve bulunuşu ortaya konulacaktır
(Yazım Kuralları ek 5).
{: style="text-align: justify"}

Tabii böyle bir kitabın en önemli bölümlerinden birisi o taksonla ilgili taksonomik ve
çevresel sorunlar ile çeşitli kullanış biçimlerine değinileceği son bölüm/paragraf olacaktır.
Bütün türlerin esasen teknik kalem ilüstrasyonu ve bazen imkânlar ölçüsünde suluboya resmi
yer alacaktır ([Genel Çizim Kuralları](genel_cizim_kurallari.md)). Alttür ve varyete gibi türaltı taksonların
farklılıklarını gösteren ilâve çizimler olacaktır. Bu işlem yapılırken yararlanılan bütün
kaynakların (basılı, dijital, veb) yazım kurallarında belirtilen yolla künyeleri yazılacaktır.
{: style="text-align: justify"}

Ayrıca taksonların akrabalıkları, evrimleri, filogenetik gelişmeleri ve biyolojileri hakkında
varsa çözülememiş sorunlarına kısaca değinilecektir.
{: style="text-align: justify"}

## Yazım Kuralları

### Kitap'ın dili

Kitabın dili Türkçe olacaktır. Dolayısıyla kitabın bütününde bu durumun göz önüne
alınarak hazırlanmasına özen gösterilecektir. Aynı sebeple, her bir taksonun Lâtince (bilimsel)
adından sonra muhakkak bilimsel Türkçe adının belirtilmesi gerekmektedir. Kitabın
uluslararası bilim dünyası tarafından da izlenebilmesi için çeşitli çözüm yolları üzerinde
durulmaktadır. Bu kapsamda “Resimli Türkiye Florası” hazırlanmakta olan açık erişimli
“Çevrimiçi Dünya Florası (World Flora on-line)”nın bir üyesi olmuştur; hazırlanan metin ve
çizimler bu veb sayfasında yer alacaktır. Ancak bu kitabın temel hedef kitlesinin Türk
Halkı olduğunu ve ilk defa kendi dilimizde ülkemizin Florası'nı yazdığımızı ve
bunun şerefinin hepimizin olacağını asla akıldan çıkarmamalıyız.
{: style="text-align: justify"}

Türler ve cinslerin Türkçe adları için "Güner, A., Aslan, S., Ekim, T., Vural, M., Babaç,
M.T., (edlr.), (2012). Türkiye Bitkileri Listesi (Damarlı Bitkiler). Nezahat Gökyiğit Botanik
Bahçesi ve Flora Araştırmaları Derneği Yayını. İstanbul." eseri esas alınmalıdır. Ek olarak
“Asal, D. ve Yaşarkan, O. (2017). Türkiye Bitkileri Listesi (Damarlı Bitkiler)’nde mükerrer olan
171 takson için bilimsel Türkçe adlar. Bağbahçe Bilim Dergisi 4(2): 1-7.” makalesindeki ilgili
düzeltmeler göz önünde bulundurulmalıdır. Bu eserlerde yer almayan isimler ve betimlenecek
yeni taksonlar için şu eser izlenmelidir: ”Menemen, Y., Aytaç, Z. ve Kandemir, A. (2016).
Türkçe Bilimsel Bitki Adları Yönergesi. Bağbahçe Bilim Dergisi 3(3): 1-3“, (bak: Yazım
Kuralları ek 10).
{: style="text-align: justify"}

### Kitapta izlenecek sıra

Bilindiği üzere, 1990'lardan sonra özellikle moleküler verilerin göz önüne alınmasıyla,
çeşitli taksonların içeriğinde ve sıralamasında kökten değişiklikler meydana geldi. Bu arada
Kapalıtohumlular Filogeni Gurubu'nun (APG) çalışmaları çok miktarda yayın ile dile getirildi.
Bu ilk çalışmalarla çoğumuzun kafası, alıştığımız aileler (familyalar) ve sıraları değiştiği için,
karıştı. Ancak son çalışmalarla karmaşa yavaş yavaş durulmaktadır; ancak bitmemiştir.
{: style="text-align: justify"}

Bu nedenlerle, bu kitapta izlenecek sıranın belirlenmesi bir sorun olarak karşımıza
çıkmaktadır. Davis ve Heywood'un (1961) belirttiği gibi, Flora'lar, filogenilerin tartışıldığı
yerler değildir. Yazılacak yeni Flora kitapları —okuyucuların aşinalığı nedeniyle— bir öncekini
izlemelidir; sadece çağdaş bilgileri içeren küçük düzeltmeler yapılabilir. Dolayısıyla "Flora of
Turkey"deki sıra "Flora Orientalis"in biraz değiştirilmiş halidir. Soruna bu yönüyle baksak
dahi, son yıllardaki kökten değişiklikler, böyle küçük düzeltmelerle, bizlerin "Flora of
Turkey"deki sırayı izlememizi adeta imkânsız kılmaktadır. Bu nedenle kitapta, ufak
düzeltmeler yapma yerine tamamen APG3'deki sıranın izlenmesine karar verilmiştir (bkz.
Yazım Kuralı-Ek 1-Familya sırası): Bu sıra için temel makaleler ektedir. İlgili veb
sayfasından ücretsiz indirilebilir (<http://www.mapress.com/phytotaxa/content/2011/pt00019.htm; 2012/12/16>).
{: style="text-align: justify"}

- Christenhusz, M.J.M., Chase, M.W. & Fay, M.F. (2011). Preface to “Linear sequence,
classification, synonymy, and bibliography of vascular plants: Lycophytes, ferns,
gymnosperms and angiosperms”. Phytotaxa 19: 4–6.
- Christenhusz, M.J.M., Zhang X.C., Schneider, H. (2011). A linear sequence of extant
families and genera of lycophytes and ferns. Phytotaxa 19: 7–54.
- Christenhusz, M.J.M., Reveal, J.L., Farjon, A., Gardner, M.F., Mill, R.R. & Chase, M.W.
(2011). A new classification and linear sequence of extant gymnosperms. Phytotaxa 19:
55–70.
- Reveal, J.L. & Chase, M.W. (2011). APG III: Bibliographical Information and Synonymy of
Magnoliidae. Phytotaxa 19: 71–134.

APG3'den farklı olarak kitapta kullanacağımız kategoriler şöyledir: Kibritotları bir bölüm
(Kibritotu Bölümü; Lycopodiophyta), atkuyrukları ve eğreltiler bir bölüm (Eğrelti Bölümü;
Pteridophyta) ve açık ve kapalı tohumlular bir bölüm olarak ve iki ayrı altbölüm olarak
(Tohumlubitkiler Bölümü, Magnoliophyta; Açıktohumlular Altbölümü, Pinophytina;
Kapalıtohumlular Altbölümü, Magnoliophytina) düzenlenmiştir. Sınıf ilâ familya arasındaki
kategorilerdeki tüm taksonlarda APG3 izlenmiştir. Yararlanabilecek kaynaklar:
{: style="text-align: justify"}

- Angiosperm Phylogeny Website: <http://www.mobot.org/MOBOT/Research/APweb/welcome.html; erişim tarihi: 10/11/2013>
- Systematics of Lycophyta: <http://www.ucmp.berkeley.edu/plants/lycophyta/lycosy.html; erişim tarihi: 10/11/2013>
- Smith, A.R., Pryer, K.M., Schuettzpelz, E., Korall, P., Schneider, H. & Wolf, P.G. (2006). A
classification for extant ferns. Taxon 55(3): 705-731.

Familya altı sınıflandırmalar ve cinslerin kapsamı, bilâhare aile editörleri ile (büyük
aileler) birlikte benimsenecek monograflardaki filogenetik sıralar ve kapsamlara uygun olarak
belirlenecektir. Bu sıralarla ilgili olarak sizler haberdar edileceksiniz.
{: style="text-align: justify"}

**Cinsten yukarı taksonların yazılması**

Her bir taksonun Lâtince bilimsel adı, bir boşluk, taksim işareti (/), bir boşluk ve
taksonun Türkçe ismi ortalı olarak yazılacak (basımdaki yazı büyüklüğü ve font, daha sonra
sayfa tasarımı ve mizanpaj sırasında belirlenecektir; bu nedenle istediğiniz bir fontu, şimdilik
12 punto olarak kullanabilirsiniz).
{: style="text-align: justify"}

!!! example "Örnek"
    <span>Pteridophyta / <span style="color:#8b0000">Eğrelti Bölümü</span></span>

    <span>Lâtince Bölüm adı / <span style="color:#8b0000">Türkçe Bölüm Adı</span></span>


Takson isminin ortalı olarak yazılmasından sonra, o ismin bilimsel
kullanılışı, yazarı, yürürlüğe sokulması ve tipi belirtilmelidir.
{: style="text-align: justify"}

!!! example "Örnek"
    **Pteridophyta** Schimp., Handb. Palaeontol. [K.A. Zittel] 2(1): 1 (1879).
    Almanca bir diyagnoz ile yürürlüğe sokulmuştur. – Tip: Pteris L. (1753). –
    Pteridaceae
    
    <span><span style="color:#8b0000">Eğrelti Bölümü,</span> Türk. Bitkileri List., s. 2 (2012).</span>

Sınıf, takım, aile adları hep benzeri bir düzende verilmelidir. Aile adını, tip cins bilgisi (tip
cins adı ve yazarı) ve ailenin bir betimi izleyecektir (editörlüğün sorumluluğu).
{: style="text-align: justify"}

Bütün cinsten yukarı veya aşağı düzeydeki geçerli ve sinonim isimlerin yazılışlarıyla ilgili
çeşitli nomenklatürel durumlara örnekler için bkz. "Yazım Kuralı-Ek 2- Adlandırma".
{: style="text-align: justify"}

Aile betimini aile ile ilgili bazı temel yayınların künyeleri izleyecek ve bunu cins anahtarı
tamamlayacaktır. Büyük familyalarda cins anahtarları elverdiğince şekilli olarak
hazırlanacaktır (bkz. Yazım Kuralı-Ek 3- Şekilli Anahtar Örneği).
{: style="text-align: justify"}

!!! warning "Önemli Not"
    Cinsten daha yukarı taksonlarla ilgili yukarda örneği verilen bilgilerin
    derlenmesi Editörler Kurulunun sorumluluğudur. Yazarlardan sadece, üstlendikleri cins ve
    içerdiği türlerle ilgili bilgiler istenmektedir.
    {: style="text-align: justify"}

Familya altında **cinsler filogenetik sıraya** göre dizilecektir. Cins altında da **türler
yine filogenetik sıraya** göre **dizilecektir**.
{: style="text-align: justify"}

Familya betimi, ilgili bilgiler ve cins anahtarından sonra cinsler verilecektir.
{: style="text-align: justify"}

### Cins yazılışı

CİNS ADI (büyük harf) Yazarı (IPNI veya Brummit ve Powell'dan [Brummit, R.K., Powell,
C.E. (ed.). Authors of Plant Names. Royal Botanic Gardens, Kew. 1992.] ya da <http://
botany.si.edu/ing/> veb adresinden bakılabilir) Virgül (,) Yayın yeri ve tarihi (IPNI
sıtandardında yazılacak; yayın yerinin bir kitap veya bilimsel dergi olması değişik bir künye
yazmayı gerektirmez) Nokta (.). Yayın tarihini izleyen noktadan (.) sonra bir boşluk ve taksim
işareti (/) tekrar boşluktan sonra cinsin Türkçe adı büyük harflerle yazılacak ve nokta (.)
**konmayacak**.
{: style="text-align: justify"}

Takip eden paragrafta tip türle ilgili bilgiler ve yürürlüğe sokuluş yayını ve tarihi
verilecektir.
{: style="text-align: justify"}

!!! example "Örnek"
    <span>EQUISETUM / <span style="color:#8b0000">ATKUYRUĞU</span></span>

    Yazar: Özer Yılmaz

    Ressam: İsa Başköse, Kezban Sayar

    <span>**Equisetum L.**, Sp. Pl. 2: 1061 (1753). / 
    <span style="color:#8b0000">Atkuyruğu</span>,
    Türk. Bitkileri List., s.2 (2012).</span>

    Lektotip tür: E. fluviatile L.

**Cins betimi:** Cinsi tanımamızı kolaylaştıracak, mümkün olduğunca cinsin içerdiği
türlerde ortak olanlar ile çeşitlilik gösteren karakterleri özetleyen bir betim verilmelidir. Betimi
takiben o cinsle ilgili önemli olduğu düşünülen yayınların künyeleri her biri ayrı paragraf
halinde listelenmelidir.
{: style="text-align: justify"}

Yayınları takiben cinsle ilgili taksonomik tartışmalar, fikirler, arazide bitki toplarken
dikkat edilecek hususlar, ilgili özel teknik sözcükler v.b. başka konulara değinilmelidir.
{: style="text-align: justify"}

Tür listeleri belirlenirken, Türkiye siyasi hudutları içinde, o cinse ait varlığı bilinen
türlerin tamamı çalışmaya dahil edilecektir. Doğal olarak Türkiye türü olmadığı halde,
arsızlaşarak veya tabiileşerek, ya da yaygın ekim/dikim gibi nedenlerle doğal ortamlara giren
türler de çalışmaya dahil edilmelidir. Ancak böyle nitelenemiyecek fakat bahçelerde, evlerde
sıklıkla kullanılan egzotik bitkilere, cins altında yer verilebilir. Böyle türlere, eğer yoksa bir de
“Bilimsel Türkçe Ad” önerilmelidir.
{: style="text-align: justify"}

Türler **evrimsel yani filogenetik sıraya sokularak** listelenmelidir.
{: style="text-align: justify"}

Cins ile tür kategorileri arasındaki taksonlar (altcins, seksiyon, altseksiyon gibi) yaptığınız
çalışmanın gereği ise lütfen yazarı ve künyeleri ile birlikte yazınız. Cins adlarının yazılış
düzenini burada da izleyiniz.
{: style="text-align: justify"}

**Melez cinsler:** Familyanın en sonuna yerleştirilmelidir. Ebeveyn cinsler ve ilgili tüm
bilgiler yer almalıdır. **Dikkat:** Melez olduğu bilinen ama isim verilmemiş cinsler
yayınlanmayacaktır. Bu sebeple emin olduğunuz cins melezlerine bilimsel usüller çerçevesinde
isim vererek bu Flora’da yer almasını sağlayınız.
{: style="text-align: justify"}

### Tür yazılışı

**Tür adı** Yazarı (IPNI veya Brummit ve Powell'dan [Brummit, R.K., Powell, C.E. (ed.).
Authors of Plant Names. Royal Botanic Gardens, Kew. 1992.] ya da http://botany.si.edu/ing/
veb adresinden bakılabilir) Virgül (,) Yayınlandığı yer ve yayın tarihi (Yayın künyesi IPNI
standardında) nokta (.). Yayın tarihini izleyen noktadan (.) sonra bir boşluk ve taksim işareti
(/) tekrar boşluktan sonra türün bilimsel Türkçe adı ve yayın yeri yazılacak ve nokta (.)
**konmayacak**.
{: style="text-align: justify"}

**Tip:** Esas olan tip örneği etiket bilgisinin olduğu gibi belirtilmesidir. Gerekirse Türkçe
açıklama/tercüme parantez içinde verilmelidir. Mümkünse bulunduğu herbaryumlar IAPT
kısaltmaları halinde (Index Herbariorum http://sciweb.nybg.org/science2/IndexHerbariorum.asp) 
yazılmalıdır. Ayrıntılı bilgi için “Yazım Kuralı-Ek 9- Tip Yazımı”na bakınız.
{: style="text-align: justify"}

**Sinonimler (Eş adlar):** Takson adı Yazarı (Brummit ve ark.), Yayınlandığı yer (Yayın
künyesi IPNI standardında). Takson adı Yazarı, Yayınlandığı yer. Bütün sinonimler/eş adlar
yayın tarihi sırasında **her biri ayrı paragraf halinde** (yani her bir sinonim/eşad yazılırken
yeni bir paragraftan/satırbaşından başlanarak) yazılacak. Her bir isim ve yayın künyesi nokta
ile ayrılacak.
{: style="text-align: justify"}

Bazı taksonların çok fazla sayıda sinonimi bulunmaktadır. Bu durumda, sinonimlerin
sayısı, önceleri yaygın biçimde kullanılmış ünlü sinonimler ile Türkiye ve en fazla yakın çevresi
ile ilgili olanlar sinonimler/eşadlar (özellikle tip örneği Türkiye ve yakın çevresi olanlar)
verilerek azaltılmalıdır.
{: style="text-align: justify"}

Bu çalışma sırasında, bir ismin sinonim olduğu ilk defa bile ortaya sürülse, **"yeni sin. /
syn.nov."** ibaresi ==**eklenmeyecek**==.
{: style="text-align: justify"}

**Türkçe Sinonimler:** Çalışma sonunda, bazı bilimsel Türkçe adların sinonim haline
gelmesi durumunda, bu sinonim bilimsel Türkçe adlar da tarih sırasında, her biri ayrı paragraf
olacak biçimde verilmelidir. Dikkat: Burada Türkçe sinonim ad olarak bahsedilenler, bir
türün çeşitli yörelerde halk tarafından kullanılan isimleri değildir; böyle isimler “yerel ad”dır,
Türkçe sinonim olarak gösterilmemelidir. Yöresel adlar, gerektiğinde, türün altındaki tartışma
bölümünde yer alabilir.
{: style="text-align: justify"}

**Türün Betimi:** Türün betimlenmesinde izlenecek sıra daima "bütünden parçaya,
aşağıdan yukarıya ve dıştan içeriye doğru" olmalıdır. Tereddüt ettiğiniz yerlerde sıra ve bazı
örnek betimler için "Yazım Kuralı-Ek 4- Betimler"e bakabilirsiniz. Türün betimlenmesinde
kullanılacak teknik sözcükler için "Yazım Kuralı-Ek 5- Sözcükler"e bakınız. Betimler ve
anahtarlarda kullanılması arzulanan sözcükler kalın olarak yazılmıştır. Bu sözcüklerin hangi
teknik terimin karşılığı olduğunu aynı ekte bulabilirsiniz. Kullanılması belirtilen sözcük yerine
başka bir öneriniz varsa bunu karşılığını da yazarak bize gerekçesi ile belirtiniz.
{: style="text-align: justify"}

Her türün suluboya veya teknik kalem bir resmi yapılacaktır. Resim mümkün olduğunca
okuyucuya bitkinin dış görünüşünü yansıtacak biçimde hazırlanacak; yeri geldiğinde bazı ayırt
edici özellikler için ayrıntılı resimlerle takviye edilecektir. Bir türün alt taksonları aynı tabloda
gösterilecektir; böyle durumlarda, tabloda yer alan türün genel görünüşü dışında, alt
taksonların ayırdedici bölümlerini çizmek yeterli olacaktır. Eğer bir türün çok sayıda alt
taksonu varsa, bir yerine birkaç tablo çizilebilir.
{: style="text-align: justify"}

**Habitat:** Bitkinin bulunduğu habitatları belirtiniz. Habitatlarda geçen bitki isimleri için
Türkçe adlar kullanılacaktır. Habitat bilgisini noktalı virgülle ayrılmış asgari ve azami
yükseklikler metre cinsinden izleyecektir.
{: style="text-align: justify"}

**Tür yayılışı:** Türün Türkiye'deki yayılışı iki türlü verilecektir.
{: style="text-align: justify"}

- Herhangi bir herbaryum örneğine atıf yapmadan, sadece bulunduğu yerler (bölgeler ve
bölümler halinde), [daha önce "Türkiye Bitkileri Listesi" kitabında olduğu gibi].
{: style="text-align: justify"}
- Herbaryum örneğine yapılacak atıflar halinde yayılış belirtilmesi. Her herbaryum
örneği bir paragraf halinde belirtilecek. Her örnekle ilgili şu bilgiler bulanacak: İl: Yer bilgisi
(örn. İlçe, Köy, mevkii adı), yükseklik, habitat, varsa konum (koordinat), toplanma tarihi (gün/
ay (küçük romen rakamı olarak)/ yıl), toplayıcı ve numarası ile varsa yardımcı toplayıcılar
(hepsi) ve bulunduğu herbaryum (herbaryum numarası) ya da herbaryumlar parantez içinde
verilecek.
{: style="text-align: justify"}

!!! danger "Dikkat"
    Herbaryum örneği yer bilgisi mutlaka Türkçe olacaktır.

Tür altında belirtilecek herbaryum örneklerinin araştırmacı tarafından mutlaka görülüp
incelenmiş olması esastır. Bu sebeple yurtiçi ve yurtdışı herbaryumların ziyareti ve çalışılması
önemlidir. Bazı örneklerin incelenemeden listeye alınması gerekiyorsa, mutlaka kaynağını
belirtiniz ve sebebini izah ediniz (örneğin türün yayılışının doğru yansıtılması; o örneğin
teşhisinin güvenli olduğuna inanılması gibi).
{: style="text-align: justify"}

Ancak bazen örneklerin fotoğrafı, çizimi veya sanal görüntüsü incelenmiş olabilir. Bu
durumda gördüm “!” işareti şu biçimde kullanılacaktır:
{: style="text-align: justify"}

- Örnek doğrudan görülmüş ve incelenmiş ise, bulunduğu herbaryum rumuzu arkasına
ünlem konacaktır; (HUB!) gibi.
{: style="text-align: justify"}
- Örneğin sadece resmi, çizimi veya fotoğrafı görüldü ise, bulunduğu herbaryum rumuzu
arkasına ünlem köşeli parantez içinde [!] konacaktır.
{: style="text-align: justify"}
- Örnek bir veb sayfasında görülmüş ve incelenmiş ise, bulunduğu herbaryum rumuzu
arkasına ünlem köşeli parantez içinde [veb!] biçiminde konacaktır. Ayrıca veb adresi ve erişim
tarihi belirtilecektir.
{: style="text-align: justify"}

Herbaryum örnekleri için toplayıcı ve numarası esastır. Çünkü, bir örnek birkaç
herbaryuma dağıtılmış ise bu örneklerin ortak noktası sadece toplayıcı numarası olmaktadır.
Ancak bazı araştırıcılar sadece herbaryum numarası ile çalışmaktadır. Bu durumda toplayıcı
numarası yerine herbaryum numarası belirtilmelidir. Hem toplayıcı hem de herbaryum
numarası olan durumlarda lütfen her ikisini de belirtiniz.
{: style="text-align: justify"}

!!! danger "Dikkat"
    Yayılışlar verilirken herhangi bir **kare bilgisi istenmemektedir**.

Herbaryum örneklerine atıflar böylece her bir paragrafta bir örnek olmak üzere belirtilir.
Daha sonra bu yayılışlar "Yazım Kuralı-Ek 6- Yayılışlar"da verilen harita üzerinde siyah
üçgen benekler halinde işlenir. Dikkat edilmesi gereken husus her bir türün bir haritaya
işlenmesidir. Tür altı taksonlar için farklı benek şekli ve renk ile gerekiyorsa aynı harita
üzerinde ya da ayrı haritalar üzerinde gösterilebilir.
{: style="text-align: justify"}

Bütün herbaryum örnekleri, **illere göre alfabetik** dizilmelidir.
{: style="text-align: justify"}

**Tehdit Değerlendirmesi:** Bu Flora’da tehdit değerlendirmesi yer almayacaktır. Ancak
tartışma paragrafında belirtmek istediğiniz bir husus var ise belirtiniz.
{: style="text-align: justify"}

**Dünya yayılışı:** Eğer sadece Türkiye'de yaşayan bir tür ise "endemik" sözcüğü
kullanılacak. Bunun dışında çok dar yayılışlı bir endemik ise ".... has" veya "... özgü" şeklinde
belirtilebilir (örneğin "Rize'ye has", "Kaçkar Dağı'na özgü" vb).
{: style="text-align: justify"}

Türün bulunduğu komşu devletler (kara veya deniz) Rusya'dan başlayarak saat yönündeki
bir sırayla belirtilecek: Rusya, Gürcistan, Ermenistan, Azerbaycan (Nahcivan), İran, Irak,
Suriye, Kuzey Kıbrıs, Yunanistan, Bulgaristan, Romanya, Moldova, Ukrayna.
{: style="text-align: justify"}

Daha geniş yayılışa sahip türler için yayılış alanı devlet isimleriyle belirtilecektir. Devletler
alfabetik sırada olmalıdır.
{: style="text-align: justify"}

**Biliniyorsa fitocoğrafî bölge elementi yazılacak**. Avrupa-Sibirya (Karadeniz,
Sarmasya, Hirkanya [Hirkanya-Karadeniz]); Akdeniz (D. Akdeniz); İran-Turan (Anadolu-
Zagros, Anadolu-İran, Mezopotamya). Bu bölge ve bölümlere, eğer bitki yüksek dağ bitkisi ise
yani alpinik bitki ise "(dağ)" eklemesi yapılabilir (örneğin "Karadeniz (dağ) elementi" gibi).
{: style="text-align: justify"}

Bu bilgilerden sonra türün akrabalıkları, filogenisi, takonomik sorunları gibi durumlardan
—gerek duyuluyorsa— bahsedilebilir.
{: style="text-align: justify"}

Bazen türün yayılış bilgisinin (herbaryum dağılımı ve Türkiye genel yayılışı), sizden önceki
eserlerdeki (özellikle Davis ve Türkiye Bitkileri Listesi) yayılış ile uyumsuzluğu var ise, bunun
nedeninin türün tartışma bölümünde mutlaka açıklanması gerekir. Elbette, eğer taksonomik
bir izahı yoksa böyle bir uyumsuzluk, bazen yeteri kadar herbaryum ziyareti yapılamadığının
göstergesi olabilir.
{: style="text-align: justify"}

Türaltı taksonlar da Tür'e benzer şekilde, ilgili türün altında **evrimsel/filogenetik**
olarak, bu mümkün değilse alfabetik sırada belirtilmelidir.
{: style="text-align: justify"}

Türkiye'de varlığı “Şüpheli Türler” ya da “Teyid Gerektiren Türler”, “İyi Bilinmeyenler”,
"Şüpheli Kayıtlar", “Yanlış kayıtlar”, “Tam Bilinmeyen Türler” ve benzeri ast başlıklar altında
ilgili kayıtlar ve bilgi notlarıyla birlikte belirtilebilir.
{: style="text-align: justify"}

### Melez türler

Melez türler, esas filogenetik sıranın dışında ayrıca “Melez Türler” başlığı altında
verilmelidir. Adlandırma Yasası'na göre doğru biçimde yayınlanmış melez türler,
niteleyicisine (epitetine) göre ("×" gözönüne alınmadan) alfabetik sıraya konarak
belirtilmelidir. Yayınlanmamış melez türler ve kayıtları lütfen bu listeye katmayınız; çok
gerekiyorsa ilgili türlerin altında tartışınız ya da bilimsel usüller çerçevesinde isim vererek bu
Flora’da yer almasını sağlayınız.
{: style="text-align: justify"}

Melez tür künyesi şöyle verilmelidir:

Cins kısaltması harf (büyük), nokta (.), boşluk, melez işareti “×”, boşluk, niteleyici (epitet),
Yazar adı (IPNI sıtandardında), yayın künyesi (Tür de olduğu gibi). Türün ebeveyni parantez
içinde belirtilecek. Taksim (/), boşluk, Bilimsel Türkçe ad ve nokta (.).
{: style="text-align: justify"}

Betimi ile ilgili birkaç cümle verilebilir. Yayılışlarını, tür yayılışı gibi belirtiniz.
{: style="text-align: justify"}

## Yeni Takson, Tür, Kombinasyon Yayını

Eğer hazırladığınız cinsle ilgili, bu kitapta betimlemek istediğiniz yeni tür, alttür, varyete
gibi yeni taksonlar ve aktarma, seviye değiştirme gibi vesilelerle yeni kombinasyonlar yapma
gereği duyuyorsanız bu mümkündür. Bu durumda yeni kombinasyon vs. için, ilgili takson
adının sonuna kalın harflerle "yeni düz./comb. nov.” ibaresini koymanız yeterlidir. Eğer
yeni bir takson betimliyorsanız, yeni taksonu, önce liste içinde yazım kurallarında belirtildiği
şekilde yazmanız ve yasa'ya uygun İngilizce/Lâtince diyagnoz/betimi eklemeniz yeterli
olacaktır.
{: style="text-align: justify"}

## Kaynaklar

Bu kısım Yazım Kuralları Ek-7 olarak verilmiştir.

**Genel olarak yararlanılabilecek bazı veb sayfaları ve kaynaklar:**

- Angiosperm Phylogeny Website: <http://www.mobot.org/MOBOT/Research/APweb/welcome.html>, i/2011.

- Brummit, R.K., Powell, C.E. (ed.). Authors of Plant Names. Royal Botanic Gardens, Kew. 1992.

- Electronic Plant Information Centre (ePIC): <http://epic.kew.org/index.htm>, i/2011.

- Farjon, A. Pines Drawings and Descriptions of the Genus Pinus. Brill Academic
Publishers, Leiden, Boston. 2. Baskı, 2005.

- Farjon, A. World Checlist and Bibliography of Conifers. Royal Botanic Gardens, Kew. 2.
Baskı, 2001.

- Farjon, A. The Handbook of The World's Conifers. 2 cilt. Brill Academic Publishers,
Leiden, Boston. 2010.

- Global Biodiversity Information Facility: <http://data.gbif.org/welcome.htm>, 2012/12/16

- Index Nominum Genericorum (ING): <http://botany.si.edu/ing/>, i/2011.

- Index Nominum Supragenericorum Plantarum Vascularium(ING): <http://www.plantsystematics.org/reveal/pbio/fam/allspgnames.html>, i/2011.

- International Organization for Plant Information: <http://www.bgbm.fu-berlin.de/iopi/gpc/query.asp>, i/2011.

- JSTOR Plant Science: <http://plants.jstor.org/>. ÇOĞU TİP ÖRNEĞİNİ GÖRÜP İNDİREBİLECEĞİNİZ BİR VEB SAYFASI.

- Names in current use for extant plant genera, Electronic version 1.0: <http://www.bgbm.org/iapt/ncu/genera/NCUGQuery.htm> i/2011.

- Med-Checklist A critical inventory of vascular plants of the circum-mediterraneancountries: <http://ww2.bgbm.org/mcl/home.asp>, i/2011.

- Reveal, J.L. Higher taxa based on family names in current use: <http://www.plantsystematics.org/reveal/PBIO/fam/highname.html>, i/2011.

- Reveal, J.L. Vascular Plant Family Nomenclature: <http://www.plantsystematics.org/reveal/PBIO/fam/revfam.html>, i/2011.

- Smith, A.R., Pryer, K.M., Schuettzpelz, E., Korall, P., Schneider, H. & Wolf, P.G. A
classification for extant ferns. Taxon, 55(3): 705-731, 2006.

- Systematics of Lycophyta: <http://www.ucmp.berkeley.edu/plants/lycophyta/lycosy.html>, i/2011.

- The Euro+Med PlantBase - the information resource for Euro-Mediterranean plant
diversity: <http://ww2.bgbm.org/EuroPlusMed/query.asp>, i/2011.

- The Linnaean Plant Name Typification Project: <http://www.nhm.ac.uk/researchcuration/research/projects/linnaean-typification/>, i/2011.

- Tropicos: <http://www.tropicos.org/>, i/2011.




